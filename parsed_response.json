[
    {
        "title": "Teljes\u00edtette \u00e1lmait a bakancslist\u00e1s Zsuzsi, majd elhunyt",
        "content": "\u00c9let\u00e9nek tal\u00e1n legnagyobb \u00e1lm\u00e1t siker\u00fclt val\u00f3ra v\u00e1ltania Csire Zsuzsinak, \u00e9s tal\u00e1n senki nem sejtette, hogy nem sokkal azut\u00e1n, hogy szinte bakancslist\u00e1ja v\u00e9g\u00e9re \u00e9rt, bek\u00f6vetkezik a trag\u00e9dia. A Blikk az els\u0151k k\u00f6z\u00f6tt \u00edrta meg Zsuzsi t\u00f6rt\u00e9net\u00e9t: a l\u00e1ny k\u00e9t sz\u00edv\u00e1t\u00fcltet\u00e9sen is \u00e1tesett, \u00e1m betegs\u00e9ge miatt szervezete a harmadik sz\u00edvet sem fogadta be. T\u00f6bb transzplant\u00e1ci\u00f3ra m\u00e1r nem volt lehet\u0151s\u00e9g, az orvosok pedig k\u00f6z\u00f6lt\u00e9k vele, hogy nem tudni, hogy hetek vagy h\u00f3napok vannak m\u00e9g h\u00e1tra az \u00e9let\u00e9b\u0151l, de k\u00e9sz\u00fclj\u00f6n fel a megv\u00e1ltoztathatatlanra. Zsuzsi nem adta fel \u00e9s bakancslist\u00e1t k\u00e9sz\u00edtett: sorba szedte v\u00e1gyait, \u00e1lmait, amiket m\u00e9g szeretett volna val\u00f3ra v\u00e1ltani. Nem kell nagy dolgokra gondolni: az Operah\u00e1z \u00e9s a Nemzeti Sz\u00ednh\u00e1z megl\u00e1togat\u00e1sa, tal\u00e1lkozni a Halott P\u00e9nzzel, eljutni az \u00e1llatkertbe, megsimogatni egy lovat, rep\u00fcl\u0151n utazni, \u00e9s tal\u00e1n a legnagyobb: \u00faszni egyet a tengerben. Az elm\u00falt f\u00e9l \u00e9vben az eg\u00e9sz orsz\u00e1g \u00f6sszefogott \u00e9s rengetegen siettek Zsuzsi seg\u00edts\u00e9g\u00e9re. Eljutott Budapestre, elutazhatott R\u00f3m\u00e1ba \u00e9s m\u00e1rcius elej\u00e9n a Kan\u00e1ri-szigeteken v\u00e9gre megl\u00e1thatta a v\u00e9gtelen \u00f3ce\u00e1nt. \u2013 Az \u00e9v v\u00e9g\u00e9re siker\u00fclt t\u00f6bb mint a fel\u00e9t kipip\u00e1lnom a bakancslist\u00e1mnak. Sosem gondoltam volna, hogy a t\u00f6rt\u00e9netem ennyi embert megmozgat, v\u00e9gtelen\u00fcl h\u00e1l\u00e1s vagyok mindenkinek, akik ezekben az \u00e9lm\u00e9nyekben seg\u00edtettek engem! \u2013 mondta Zsuzsi m\u00e9g decemberben. Az egyik legmeghat\u00f3bb az volt, amikor egy hajhosszabb\u00edt\u00f3 szalon v\u00e1llalta, hogy ism\u00e9t hossz\u00fa hajat var\u00e1zsolnak a l\u00e1nynak. A sok gy\u00f3gyszert\u0151l ugyanis Zsuzsi haja kor\u00e1bban kihullott \u00e9s ugyan az\u00f3ta visszan\u0151tt, eredeti hossz\u00e1t m\u00e1r nem \u00e9rte el. \u2013 Val\u00f3sz\u00edn\u0171leg \u00e9n m\u00e1r nem fogom tudni megv\u00e1rni, hogy \u00fajra hossz\u00fa hajam legyen \u2013 mondta a l\u00e1ny, \u00e9s akkor ezt a gondolatot tal\u00e1n mindenki elhessegette, de \u0151 \u00e9rezte, hogy ez a megm\u00e1s\u00edthatatlan val\u00f3s\u00e1g. A tragikus h\u00edrt a l\u00e1ny hal\u00e1l\u00e1r\u00f3l \u00e9desanyja kedden k\u00f6z\u00f6ss\u00e9gi oldal\u00e1n tette k\u00f6zz\u00e9. \u201eIm\u00e1dott \u00c9des Dr\u00e1ga Zsuzsik\u00e1nk tegnap este \u00f6r\u00f6kre b\u00facs\u00fat vett t\u0151l\u00fcnk. H\u00e1l\u00e1san k\u00f6sz\u00f6nj\u00fck sz\u00e9pen mindenkinek, aki a legnagyobb emp\u00e1ti\u00e1val Zsuzsik\u00e1nk \u00e9s kis csal\u00e1dunk mell\u00e9 \u00e1llt ebben a sz\u00f6rny\u0171 harcban. K\u00f6sz\u00f6nj\u00fck a sok szeretetteljes t\u00f6r\u0151d\u00e9st, \u00e9lm\u00e9nyeket, amivel bearanyozt\u00e1k Zsuzsik\u00e1nk \u00e9s csal\u00e1dunk \u00e9let\u00e9t. R\u00f6vid \u00e9lete utols\u00f3 id\u0151szak\u00e1t igyekezett mosollyal \u00e9s vid\u00e1ms\u00e1ggal megt\u00f6lteni, azt szerette volna, hogy \u00edgy eml\u00e9kezzenek r\u00e1 \u2013 \u00edrta \u00e9desanyja, Beatrix. \u2013 Most m\u00e1r \u00f6r\u00f6kre a Mennyorsz\u00e1gban lesz, ahol nincsen f\u00e1jdalom \u00e9s szenved\u00e9s, onnan fentr\u0151l vigy\u00e1z r\u00e1nk \u00e9s mindazokra akik \u0151szint\u00e9n szerett\u00e9k \u0150t. Nyugodj b\u00e9k\u00e9ben \u00c9des kicsi Angyalk\u00e1nk!"
    },
    {
        "title": "Marad a csal\u00e1dok rezsit\u00e1mogat\u00e1sa",
        "content": "A most kezd\u0151d\u0151 f\u0171t\u00e9si szezonban is marad a rezsics\u00f6kkent\u00e9s a magyar csal\u00e1doknak, amelyeket m\u00e1r 2013 \u00f3ta seg\u00edtenek ezzel \u2013 mondta Koncz Zs\u00f3fia, az Energia\u00fcgyi Miniszt\u00e9rium parlamenti \u00e1llamtitk\u00e1ra. A politikus hangs\u00falyozta: a korm\u00e1ny biztos\u00edtani tudja a rezsiv\u00e9delmi alapot, az \u00f6nkorm\u00e1nyzatok energiak\u00f6lts\u00e9geit az id\u00e9n 76 milli\u00e1rd forinttal t\u00e1mogatta, j\u00f6v\u0151re pedig 83 milli\u00e1rddal k\u00edv\u00e1nja seg\u00edteni a korm\u00e1ny. A csal\u00e1dokat \u00fagy v\u00e9di a korm\u00e1ny, hogy fenntartotta a rezsics\u00f6kkentett s\u00e1vot."
    },
    {
        "title": "Megmutatta mag\u00e1t az \u00cdns\u00e9g-szikla",
        "content": "A Duna v\u00edz\u00e1ll\u00e1sa tegnap reggel Budapesten 78 cm volt, \u00edgy stabilan l\u00e1tsz\u00f3dik a Gell\u00e9rt-hegy l\u00e1b\u00e1n\u00e1l, a Szabads\u00e1g h\u00eddt\u00f3l 60-70 m\u00e9terre \u00e9szakra, a meder sz\u00e9l\u00e9t\u0151l nagyj\u00e1b\u00f3l 5 m\u00e9terre el\u0151bukkan\u00f3, \u00fagynevezett \u00cdns\u00e9g-szikla. A megjelen\u00e9se nem rendk\u00edv\u00fcli: a meleg nyarakat k\u00f6vet\u0151 alacsonyabb v\u00edz\u00e1ll\u00e1s\u00fa \u0151szi id\u0151szakokban a 2000-es esztend\u0151 \u00f3ta 15 olyan \u00e9v volt, amikor megmutatta mag\u00e1t, n\u00e9ha t\u00f6bb h\u00f3napon kereszt\u00fcl is. 2018. okt\u00f3ber 25-\u00e9n pedig a v\u00edz\u00e1ll\u00e1s egyenesen negat\u00edv rekordot d\u00f6nt\u00f6tt, ugyanis mind\u00f6ssze 33 centim\u00e9ter volt. Ezt k\u00f6vet\u0151en 2022 augusztus\u00e1ban bukkant ki ism\u00e9t a szikla."
    },
    {
        "title": "23 \u00e9v eltelt\u00e9vel felelhetnek a gyilkosok",
        "content": "A 23 \u00e9vvel ezel\u0151tti trag\u00e9dia ut\u00e1n b\u00edr\u00f3s\u00e1g el\u00e9 \u00e1ll\u00edtott\u00e1k azokat az egykori kidob\u00f3kat, akik a v\u00e1d szerint meggyilkolt\u00e1k \u2013 megvert\u00e9k \u00e9s a vonats\u00ednekre fektett\u00e9k \u2013 a kecskem\u00e9ti Silver diszk\u00f3ban sz\u00f3rakoz\u00f3 Guly\u00e1s J\u00e1nost. A fiatalembert 2000. okt\u00f3ber 1-j\u00e9n tal\u00e1lt\u00e1k holtan a hely melletti s\u00edneken, \u00e9s hi\u00e1ba vet\u0151d\u00f6tt fel rengeteg gyan\u00fas k\u00f6r\u00fclm\u00e9ny, a hat\u00f3s\u00e1gok vonatg\u00e1zol\u00e1sk\u00e9nt z\u00e1rt\u00e1k le az \u00fcgyet. A 48 esztend\u0151s N. Tam\u00e1st, valamint az 50 \u00e9ves V. Lajost, a diszk\u00f3 akkori biztons\u00e1gi \u0151reit az ember\u00f6l\u00e9ssel \u00f6sszef\u00fcgg\u00e9sben csak tavaly fogt\u00e1k el, miut\u00e1n az orgazdas\u00e1gi \u00fcgybe keveredett volt f\u0151n\u00f6k\u00fck feldobhatta \u0151ket. A Kecskem\u00e9ti T\u00f6rv\u00e9nysz\u00e9ken az el\u0151k\u00e9sz\u00edt\u0151 \u00fcl\u00e9sre bilincsben vezett\u00e9k be a felt\u00e9telezett elk\u00f6vet\u0151ket. Beismer\u00e9s eset\u00e9n 10 \u00e9v fegyh\u00e1zzal \u201emeg\u00faszhatt\u00e1k\u201d volna, de a mindent tagad\u00f3 v\u00e1dlottak kitartanak a saj\u00e1t igazuk mellett. Egyik\u00fck arr\u00f3l besz\u00e9lt, hogy csak napokkal k\u00e9s\u0151bb \u00e9rtes\u00fclt a trag\u00e9di\u00e1r\u00f3l, a volt f\u0151n\u00f6ke pedig a \u201eval\u00f3tlan\u201d vallom\u00e1s\u00e1val t\u00f6nkretette az \u00e9let\u00e9t. \u2013 Felh\u00edvtak a pultos l\u00e1nyok, baj van, mert valaki rosszul viselkedik. Sz\u00f3ltam, hogy legyen sz\u00edves elhagyni a helyet, de ezt \u0151 nem tette meg. Valami okn\u00e1l fogva dulakod\u00e1s lett k\u00f6z\u00f6tt\u00fcnk. Adtam neki egy-k\u00e9t pofont, majd lek\u00eds\u00e9rtem az ajt\u00f3hoz \u2013 magyar\u00e1zta a m\u00e1sik v\u00e1dlott. Az \u00e1ldozat n\u0151v\u00e9re a fi\u00e1val j\u00f6tt el a t\u00e1rgyal\u00e1sra, nagyon megviselt\u00e9k a t\u00f6rt\u00e9ntek. \u2013 A v\u00e1rosban az els\u0151 pillanatt\u00f3l kezdve voltak sz\u00f3besz\u00e9dek arr\u00f3l, hogy mi t\u00f6rt\u00e9nhetett. Nagy meglepet\u00e9s nem \u00e9rt benn\u00fcnket, de m\u00e9gsem \u00e9rtett\u00fck, hogyan ker\u00fclt felsz\u00ednre az \u00fcgy, hiszen 23 \u00e9vvel ezel\u0151tt lez\u00e1rt\u00e1k. Csak a k\u00e9s\u0151bbiekben tudtuk meg, hogy az akkori kidob\u00f3k f\u0151n\u00f6ke megnevezett k\u00e9t embert. Az biztos, hogy az \u00f6cs\u00e9m nem fek\u00fcdt oda a s\u00ednekre \u2013 mondta Rita."
    }
]